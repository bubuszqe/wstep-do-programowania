**Programowanie komputerów** – proces tworzenia [programu komputerowego](https://pl.wikipedia.org/wiki/Program%5Fkomputerowy), który ma realizować określone zadania. [Kod źródłowy](https://pl.wikipedia.org/wiki/Kod%5F%C5%BAr%C3%B3d%C5%82owy) jest napisany w [języku programowania](https://pl.wikipedia.org/wiki/J%C4%99zyk%5Fprogramowania).

Między programistami trwają debaty, czy programowanie komputerów jest sztuką, rzemiosłem czy procesem inżynieryjnym. Bezpośrednią formą sztuki w tej dziedzinie jest [demoscena](https://pl.wikipedia.org/wiki/Demoscena) oraz nowoczesne [gry komputerowe](https://pl.wikipedia.org/wiki/Gra%5Fkomputerowa).

Inną debatą dotyczącą tego przedmiotu jest stopień, w jakim język programowania wpływa na formę, jaką przybiera oraz jak funkcjonuje końcowy program. Jest ona analogiczna do [hipotezy Sapira-Whorfa](https://pl.wikipedia.org/wiki/Hipoteza%5FSapira-Whorfa) w [lingwistyce](https://pl.wikipedia.org/wiki/J%C4%99zykoznawstwo). Programowanie zwykle wymaga wiedzy w dziedzinie algorytmów i struktur danych, języków i metodologii programowania, architektury komputerów i oprogramowania oraz wiedzy dziedzinowej, w zależności od powstającego programu. Z perspektywy [inżynierii oprogramowania](https://pl.wikipedia.org/wiki/In%C5%BCynieria%5Foprogramowania) programowanie (implementacja) jest tylko jednym z etapów powstawania programu.